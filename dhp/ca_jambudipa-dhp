La ment precedeix les experiències, la ment les
inicia i elabora. Aquell que parla o actua amb la
ment ofuscada, el malestar l’encalça, com la roda
el peu del bou.

			 Dhammapada - 1
%
La ment precedeix les experiències, la ment les
inicia i elabora. Aquell que parla o actua amb la
ment clara, el benestar l’encalça, inseparable com
l’ombra.

			 Dhammapada - 2
%
M’ha insultat!, m’ha ferit!, m’ha vençut!, m’ha
robat! Els que es queixen així no apaivaguen
l’odi.

			 Dhammapada - 3
%
M’ha insultat!, m’ha ferit!, m’ha vençut!, m’ha
robat! Els que no es queixen així apaivaguen
l’odi.

			 Dhammapada - 4
%
Perquè no és mai amb l’odi que l’odi s’apaivaga,
sinó amb l’absència d’odi. Aquesta llei és eterna.

			 Dhammapada - 5
%
Tot i que altres no ho comprenen, això és el que
hem de practicar. Aquells que ho comprenen aturen
les batalles.

			 Dhammapada - 6
%
Aquell que es deixa emportar, no té domini dels
sentits, consumeix sense mesura, i és indolent i
apàtic, Mara el destruirà. Com un arbre feble, la
ventada el parteix.

			 Dhammapada - 7
%
Aquell que no es deixa emportar, té domini dels
sentits, consumeix amb mesura i és confiat i
energètic, Mara no el pot destruir. Com una
muntanya de roca resisteix la ventada.

			 Dhammapada - 8
%
Aquell que es cenyeix l’hàbit safrà però no ha
superat els mals hàbits no es mereix l’hàbit
safrà, perquè li manca sinceritat.

			 Dhammapada - 9
%
Aquell que ha superat els mals hàbits i té una
bona conducta es mereix l’hàbit safrà, perquè té
sinceritat.

			 Dhammapada - 10
%
Els que consideren essencial el que no ho és, i
inessencial el que és essencial no arriben a
l’essència, perquè pensen erròniament.

			 Dhammapada - 11
%
Els que reconeixen l’essencial com a essencial i
l’inessencial com a inessencial arriben a
l’essència, perquè pensen correctament.

			 Dhammapada - 12
%
Com la pluja s’inflitra en una casa mal coberta,
així el desig s’infiltra en una ment desentrenada.

			 Dhammapada - 13
%
Com la pluja no s’infiltra en una casa ben
coberta, així el desig no s’infiltra en una ment
ben entrenada.

			 Dhammapada - 14
%
En el món s’entristeix, al més enllà s’entristeix,
el que fa el mal s’entristeix aquí i allà,
s’entristeix, es turmenta en veure la impuresa
dels seus actes.

			 Dhammapada - 15
%
En el món s’alegra, al més enllà s’alegra, el que
fa el bé s’alegra aquí i allà, s’alegra, està
content en veure la puresa dels seus actes.

			 Dhammapada - 16
%
En el món pateix, al més enllà pateix, el que fa
el mal pateix aquí i allà, pateix perquè ha fet
mal. Més patirà quan vagi a un mal destí!

			 Dhammapada - 17
%
En el món gaudeix, al més enllà gaudeix, el que fa
el bé gaudeix aquí i allà, gaudeix perquè ha fet
bé. Més gaudirà quan vagi a un bon destí!

			 Dhammapada - 18
%
Encara que reciti molt les escriptures, qui està
distret no les està complint. Com un pastor que
compta les vaques d’algú altre, aquest no fa vida
d’asceta.

			 Dhammapada - 19
%
Encara que reciti poc les escriptures, qui es
comporta en tot segons l’ensenyament, abandona
l’engany —odi i desig— es manté atent i té la
pensa lliure perquè no s’agafa a això ni a allò,
aquest és digne de la vida d’asceta.

			 Dhammapada - 20
%
L’atenció és el camí de l’immortal, la distracció
és el camí de la mort. Els que estan atents no
moren, però els distrets són com morts.

			 Dhammapada - 21
%
Els que han comprès aquesta diferència, els
experts en l’atenció, gaudeixen estant atents,
s’alegren de fer el camí dels purs.

			 Dhammapada - 22
%
Meditant perseverants i esforçant-se amb
constància, els savis viuen en l’estat de pau, la
seguretat més gran.

			 Dhammapada - 23
%
El renom creix de qui s’esforça i és conscient,
actua amb puresa i amb prudència, viu
l’ensenyament amb atenció i amb domini de si
mateix.

			 Dhammapada - 24
%
Amb esforç i amb atenció, autodomini i
entrenament, l’assenyat s’ha de fer una illa que
no s’emporti l’aiguat.

			 Dhammapada - 25
%
Els necis, arrauxats, persegueixen distraccions;
l’assenyat guarda l’atenció com el tresor més
preuat.

			 Dhammapada - 26
%
Les distraccions no li calen, ni aficionar-se als
plaers, meditant i estant atent obté la joia més
gran.

			 Dhammapada - 27
%
Quan el savi amb l’atenció desvia tota distracció,
encimbellat al palau del coneixement, estable com
una muntanya, contempla, ell que no té neguit, el
patiment dels necis.

			 Dhammapada - 28
%
Atent entre els distrets, ben despert entre
adormits, l’assenyat va al davant, com el cavall
veloç avança el feble.

			 Dhammapada - 29
%
Maghavà, amb l’atenció va arribar a ser el senyor
dels déus. l’atenció sempre és lloada, la
distracció, reprovada.

			 Dhammapada - 30
%
El monjo que es lliura a l’atenció i veu el risc
d’estar distret, va cremant els lligams, petits i
grans, com si fos un foc encès.

			 Dhammapada - 31
%
El monjo que es lliura a l’atenció i veu el risc
d’estar distret, incapaç de tornar enrere, ja es
troba en l’estat de pau.

			 Dhammapada - 32
%
La ment, vacil·lant i erràtica, és difícil de
guardar i refrenar, però l’assenyat l’adreça, com
la sageta el sageter.

			 Dhammapada - 33
%
Com un peix llençat a terra, que algú ha tret fora
de l’aigua, aquesta ment cueja fins que no surt
del regne de Mara.

			 Dhammapada - 34
%
És bo domar la ment, que és difícil de subjectar,
va lleugera i es posa allà on li sembla; una ment
ben domada aporta benestar.

			 Dhammapada - 35
%
L’assenyat vigila la ment, que és difícil de
veure, és subtil i es posa allà on li sembla; una
ment ben vigilada aporta benestar.

			 Dhammapada - 36
%
Els que refrenen la ment, que és esmunyedissa,
solitària, incorpòria i secreta, s’alliberen del
lligam de Mara.

			 Dhammapada - 37
%
Aquell que no té la ment quieta, ignora
l’ensenyament veritable i li manca constància, no
creix en coneixement.

			 Dhammapada - 38
%
Però si refrena la pensa, ha oblidat les ferides i
ha deixat anar bé i mal, està despert i no té res
a témer.

			 Dhammapada - 39
%
Considereu que aquest cos és un gerro que encercla
la ciutat de la ment, combateu Mara amb l’arma del
coneixement i vigileu la conquesta sense repòs.

			 Dhammapada - 40
%
Ai! Ben aviat aquest cos jaurà damunt la terra
deixalla inconscient, inútil com un tronc.

			 Dhammapada - 41
%
El mal que es fan els enemics o aquells que més
s’odien pot fer-lo molt més gran una ment mal
entrenada.

			 Dhammapada - 42
%
Ni una mare, ni un pare, ni cap altre parent
podria fer tant de bé com una ment ben entrenada.

			 Dhammapada - 43
%
Qui conquerirà aquesta terra i el món de Yama amb
els seus déus? Qui collirà la doctrina veritable i
ben ensenyada, com qui cull una flor?

			 Dhammapada - 44
%
El deixeble conquerirà la terra i el món de Yama
amb els seus déus, el deixeble collirà la doctrina
veritable i ben ensenyada, com qui cull una flor
amb destresa.

			 Dhammapada - 45
%
Qui sap que aquest cos és com l’escuma i entén que
és un miratge, talla les flors de Mara i camina
invisible per al Rei de la Mort.

			 Dhammapada - 46
%
Car, si cull les flors, l’home de ment distreta,
la mort arriba i se l’emporta, com l’aiguat s’endú
un poble adormit.

			 Dhammapada - 47
%
Car, si cull les flors, l’home de ment distreta,
mai satisfet de plaers, la Mort en fa el seu
vassall.

			 Dhammapada - 48
%
Com l’abella xucla el pol·len de la flor, sense
tocar-ne el color ni l’olor, així mateix el monjo
silenciós ha de caminar pels poblats.

			 Dhammapada - 49
%
Que no es fixi en les faltes dels altres, ni en el
que fan o no fan, que es fixi en si mateix i en el
que fa o no fa.

			 Dhammapada - 50
%
Com una flor que és bonica, però no té color ni
aroma, és estèril dir veritats sense portar-les a
la pràctica.

			 Dhammapada - 51
%
Com una flor que és bonica, acolorida, aromàtica,
és profitós dir veritats portant-les a la
pràctica.

			 Dhammapada - 52
%
Igual que d’una pila de flors se’n pot fer moltes
garlandes, el mortal pot fer molt de bé amb
aquesta vida.

			 Dhammapada - 53
%
L’aroma de la flor no va a contravent, sigui de
sàndal, tàgara o llessamí l’aroma dels virtuosos
va a contravent, la virtut de l’home de bé bufa en
totes direccions.

			 Dhammapada - 54
%
L’aroma de sàndal o tàgara, de lotus o llessamí,
no es poden comparar amb l’aroma de la virtut.

			 Dhammapada - 55
%
De poc abast és l’aroma del sàndal o de la tàgara;
l’aroma dels virtuosos arriba fins als déus.

			 Dhammapada - 56
%
Mara no barra el camí dels virtuosos que estan
atents, dels que són lliures perquè comprenen amb
justesa.

			 Dhammapada - 57
%
Igual que en un munt de deixalles llançades al
carrer hi pot créixer una flor de lotus, olorosa,
estimulant,

			 Dhammapada - 58
%
així, entre la gentalla encegada i vulgar, el
deixeble del Ben Despert resplendeix pel
coneixement.

			 Dhammapada - 59
%
Llarga és la nit per al desvetllat, llarg el camí
per al fatigat, llarg el revoltar dels necis que
no coneixen la doctrina veritable.

			 Dhammapada - 60
%
Si el caminant no troba algú igual o millor que
ell mateix, val més que faci camí sol, el neci no
fa companyia.

			 Dhammapada - 61
%
“Tinc fills, tinc riqueses!”, això va pensant el
neci; però si no es té a si mateix, per a què vol
fills i riqueses?

			 Dhammapada - 62
%
El neci que se sap estúpid és savi precisament per
això; del neci que es creu un savi en veritat cal
dir-ne “estúpid”.

			 Dhammapada - 63
%
Per bé que tota la vida el neci segui amb el
mestre, no tastarà la veritat; és com la cullera,
que no coneix el gust de la sopa.

			 Dhammapada - 64
%
Però si l’assenyat s’asseu un sol moment amb el
mestre, al punt tasta la veritat; és com la
llengua, que coneix el gust de la sopa.

			 Dhammapada - 65
%
Els necis —desassenyats!— són enemics de si
mateixos, perquè fan males accions que tenen un
fruit amarg.

			 Dhammapada - 66
%
Una acció no és bona si causa penediment, si hom
en rep el resultat amb llàgrimes i plors.

			 Dhammapada - 67
%
Però una acció és bona si no causa penediment, si
hom en rep el resultat alegre i satisfet.

			 Dhammapada - 68
%
El neci s’ho passa bé mentre no madura el mal,
però, quan el mal madura, llavors troba els
patiments.

			 Dhammapada - 69
%
Encara que el neci mengi amb un bri d’herba anys i
anys, comprendre l’ensenyament val setze vegades
més.

			 Dhammapada - 70
%
Una acció mal feta no es pot canviar ràpidament,
com la llet es qualla, persegueix el neci cremant-
lo com un foc ocult entre les cendres.

			 Dhammapada - 71
%
La fama li arriba al neci per al seu propi
perjudici, destrueix la seva sort com una
maledicció:

			 Dhammapada - 72
%
desitja una consideració immerescuda, preeminència
entre els monjos, autoritat als monestirs i que el
venerin a les cases.

			 Dhammapada - 73
%
“Que vegin el que jo faig tant els monjos com els
laics, que depenguin de mi en tot pel que cal o no
cal fer.” Quan el neci pensa això el desig i
l’orgull creixen.

			 Dhammapada - 74
%
Però l’un és el camí del guany, l’altre, el que
duu a l’estat de pau, sabent això, el monjo, el
deixeble del Despert, que no celebri l’honor i
aprengui a discriminar.

			 Dhammapada - 75
%
Si trobes qui exposa el que està ocult, veu els
defectes i reprova assenyadament, has de seguir un
savi com aquest; seguint-lo, aniràs bé, i no
malament.

			 Dhammapada - 76
%
Qui aconsella, instrueix i priva del que és
impropi és estimat dels virtuosos i indesitjat
dels que no ho són.

			 Dhammapada - 77
%
No vagis amb males companyies ni et facis amb els
malvats; envolta’t de bells amics, vés amb els
excel·lents.

			 Dhammapada - 78
%
Qui s’abeura a la doctrina dorm tranquil, amb la
ment clara, el savi sempre gaudeix de la doctrina
dels purs.

			 Dhammapada - 79
%
Els canals porten aigua, els sageters adrecen
sagetes, els fusters dobleguen la fusta, els savis
es modelen ells mateixos.

			 Dhammapada - 80
%
Com una pedra sòlida que no trontolla amb el vent
així els savis no s’immuten amb l’elogi o el
retret.

			 Dhammapada - 81
%
Com un estany profund, clar i transparent, en
sentir els ensenyaments els savis s’asserenen.

			 Dhammapada - 82
%
Els virtuosos renuncien a tot, els pacífics no
mostren desitjos ni aversions; tocats per la
fortuna o la dissort, els savis no s’alteren.

			 Dhammapada - 83
%
Qui no desitja fills, riqueses ni poder, ni per a
ell mateix ni per a un altre, ni vol obtenir
l’èxit amb l’engany, aquest és virtuós, just i
savi.

			 Dhammapada - 84
%
N’hi ha pocs entre els homes que passin a l’altra
banda, la resta de la gent corren per aquesta
riba.

			 Dhammapada - 85
%
Els que segueixen l’ensenyament que se’ls ha donat
van a l’altra banda del regne de la mort, que és
tan difícil de creuar.

			 Dhammapada - 86
%
Que el savi abandoni les qualitats nocives, i
desenvolupi les beneficioses, que deixi la casa
per la vida sense llar, la solitud que és tan
difícil de gaudir;

			 Dhammapada - 87
%
que en ella trobi goig, deixant el consum de
plaers, desposseït, que el savi es purifiqui de
les angoixes mentals.

			 Dhammapada - 88
%
Els que entrenen bé la ment en les pràctiques de
la vida desperta, que troben goig en la renúncia i
el despreniment, que s’han desintoxicat,
lluminosos, aquests en el món estan en pau.

			 Dhammapada - 89
%
Aquell que ha fet el camí, que no té afliccions
s’ha alliberat del tot i ha abandonat els lligams
ja no té febre.

			 Dhammapada - 90
%
Els que estan atents no es lliguen, no els plau
estar al mateix lloc, van d’una casa a l’altra,
com els cignes deixen els llacs.

			 Dhammapada - 91
%
Els que no fan acumulació, saben bé què els
nodreix i pasturen en la llibertat buida i nua, el
seu camí és difícil de seguir, com el dels ocells
al cel.

			 Dhammapada - 92
%
Qui s’ha desintoxicat, no depèn dels aliments i
pastura en la llibertat buida i nua, el seu camí
és difícil de seguir, com el dels ocells al cel.

			 Dhammapada - 93
%
Qui té els sentits calmats, com cavalls ben domats
per l’auriga, i ha deixat l’orgull i l’addicció,
fins i tot els déus l’envegen.

			 Dhammapada - 94
%
Inalterable com la terra, estable com la columna
d’Indra, com un llac sense fang, per a ell no hi
ha repeticions.

			 Dhammapada - 95
%
Té la ment tranquil·la, tranquil·les la parla i
les accions, el que s’ha calmat, alliberat per la
bona comprensió.

			 Dhammapada - 96
%
L’home que és independent, que sap el que no ha de
fer que ha tallat els lligams, no fa mal i no vol
res, aquest és l’home superior.

			 Dhammapada - 97
%
Sigui una vila o bé un bosc, una plana o una vall,
la terra on viuen els perfectes és un lloc
deliciós.

			 Dhammapada - 98
%
Als boscos deliciosos, que no freqüenta la gent,
gaudeixen els que estan calmats, no els que
necessiten plaers.

			 Dhammapada - 99
%
Millor que mil versos compostos de paraules vanes
és una paraula justa que dóna pau a qui l’escolta.

			 Dhammapada - 100
%
Millor que mil estrofes compostes de paraules
vanes és una sola paraula que dóna pau a qui
l’escolta.

			 Dhammapada - 101
%
Millor que cent poemes compostos de paraules vanes
és un sol vers veritable, que calma el qui
l’escolta.

			 Dhammapada - 102
%
Hom podria vèncer mil cops mil homes en la
batalla, però qui es venç un cop ell mateix és el
suprem vencedor.

			 Dhammapada - 103
%
La conquesta d’un mateix val més que la de
qualsevol altre per a l’home que sempre es domina
i és amo de si mateix.

			 Dhammapada - 104
%
Ni cap déu ni semidéu, ni juntament Mara i Brahmà
podrien destruir la conquesta d’una persona així.

			 Dhammapada - 105
%
Es poden fer mil sacrificis cada mes durant cent
anys, però honorar per un moment una persona
transformada és una ofrena millor que cent anys de
sacrificis.

			 Dhammapada - 106
%
Es pot adorar el foc al bosc durant cent anys,
però honorar per un moment una persona
transformada és una ofrena millor que cent anys de
sacrificis.

			 Dhammapada - 107
%
Si aquell que desitja mèrit fa sacrificis al
cosmos i penitències tot l’any, això no li val ni
una quarta part del que val honorar els rectes.

			 Dhammapada - 108
%
Quatre coses creixen en qui té una conducta
honorable i respecta els superiors: la vitalitat,
la bellesa, la salut i la força.

			 Dhammapada - 109
%
Molt més que viure cent anys sense virtut i
distret val un sol dia de vida del meditador
virtuós.

			 Dhammapada - 110
%
Molt més que viure cent anys arrauxat i distret
val un sol dia de vida del meditador assenyat.

			 Dhammapada - 111
%
Molt més que viure cent anys amb indolència i
apatia val un sol dia de vida de qui s’aplica a
l’esforç.

			 Dhammapada - 112
%
Molt més que viure cent anys sense veure la
transitorietat val un sol dia de vida de qui veu
la transitorietat.

			 Dhammapada - 113
%
Molt més que viure cent anys sense veure el que no
mor val un sol dia de vida de qui veu el que no
mor.

			 Dhammapada - 114
%
Molt més que viure cent anys sense veure la
veritat última val un sol dia de vida de qui veu
la veritat última.

			 Dhammapada - 115
%
Cal afanyar-se en el bé i apartar la ment del que
és nociu, car la ment s’hi acostuma si hom és lent
en els actes meritoris.

			 Dhammapada - 116
%
Si hom fa una acció nociva, que no la repeteixi,
—que no es converteixi en hàbit!—: acumular
demèrit és dolorós.

			 Dhammapada - 117
%
Si hom fa una acció beneficiosa, que la repeteixi,
i la converteixi en hàbit: acumular mèrit és
agradable.

			 Dhammapada - 118
%
El malvat s’ho passa bé, mentre no madura el mal,
però quan el mal madura, llavors rep el mal que ha
fet.

			 Dhammapada - 119
%
El bo s’ho passa malament, mentre no madura el bé,
però quan el bé madura, llavors rep el bé que ha
fet.

			 Dhammapada - 120
%
No s’ha de pensar del demèrit: “això no m’arribarà
a mi”. Amb gotes d’aigua s’omple el càntir; el
malvat s’omple de demèrit acumulant-lo de mica en
mica.

			 Dhammapada - 121
%
No s’ha de pensar del mèrit: “això a no m’arribarà
a mi”. Amb gotes d’aigua s’omple el càntir; el
savi s’omple de mèrit acumulant-lo de mica en
mica.

			 Dhammapada - 122
%
Com el mercader que transporta els béns en una
caravana tem el camí, com tem el verí qui vol
viure, cal evitar els actes nocius.

			 Dhammapada - 123
%
Qui no té la mà ferida, pot agafar-hi el verí, el
verí no penetra la mà sana, no hi ha demèrit per a
qui no el fa.

			 Dhammapada - 124
%
Si un home fa mal a qui no està ofuscat, s’ha
transformat i no té defectes, la seva mala acció
li retorna —neci!—, com la pols fina llançada
contra el vent.

			 Dhammapada - 125
%
Alguns reneixen a l’úter, els que fan demèrit van
a l’infern, els que tenen un bon destí van al cel,
els que no tenen residu s’extingeixen.

			 Dhammapada - 126
%
Ni dalt del cel, ni enmig del mar, ni dins d’una
cova a la muntanya, no hi ha cap lloc a la terra
on s’estigui lliure d’una mala acció.

			 Dhammapada - 127
%
Ni dalt del cel, ni enmig del mar, ni dins d’una
cova a la muntanya, no hi ha cap lloc a la terra
fora de l’abast de la mort.

			 Dhammapada - 128
%
Tothom tremola amb la violència, tothom tem la
mort; cal posar-se al lloc de l’altre i no matar
ni fer matar.

			 Dhammapada - 129
%
Tothom tremola amb la violència, tothom s’estima
la vida; cal posar-se al lloc de l’altre i no
matar ni fer matar.

			 Dhammapada - 130
%
Aquell que usa la violència contra els éssers que
volen ser feliços quan ho vulgui ser ell mateix no
ho podrà ser més endavant.

			 Dhammapada - 131
%
Aquell que usa la violència contra els éssers que
volen ser feliços quan ho vulgui ser ell mateix ho
podrà ser més endavant.

			 Dhammapada - 132
%
No diguis res ofensiu, el que hagis dit se’t
podria dir a tu, parlar agressivament és dolorós,
els cops et tocaran a tu.

			 Dhammapada - 133
%
Si no reverberes, com un gong esquerdat, has
arribat a l’estat de pau, en tu no hi ha
agressivitat.

			 Dhammapada - 134
%
Com el pastor porta les vaques a la pastura amb el
bastó, així la vellesa i la mort porten la vida
dels éssers.

			 Dhammapada - 135
%
El neci no comprèn que ha fet accions nocives, el
desassenyat pateix, cremat pel foc dels seus
actes.

			 Dhammapada - 136
%
Aquell que, amb la violència, fereix els innocents
que no l’han agredit ràpidament pot trobar-se en
un d’aquests deu estats:

			 Dhammapada - 137
%
un fort dolor físic i la pèrdua o el trencament
d’una part del cos o bé una malaltia greu i la
bogeria;

			 Dhammapada - 138
%
o bé l’atac del rei, acusacions greus, la pèrdua
de parents i la disminució de les riqueses,

			 Dhammapada - 139
%
el foc, destructor, li pot cremar les possessions,
i, en desintegrar-se el cos, el ximplet renaixerà
a l’infern.

			 Dhammapada - 140
%
Ni nuesa, ni trenes, ni fangs, ni dejunis, ni el
jeure damunt d’una pedra, ni la pols i la suor
d’exercitar-se ajupit purifiquen el mortal que
encara dubta.

			 Dhammapada - 141
%
Si va vestit però és equànime, calmat, dominat,
controlat, cast, i deposa la violència contra les
criatures, és un home superior, un asceta, un
monjo.

			 Dhammapada - 142
%
¿Qui, en aquest món, censura l’home que té
vergonya i es conté, i que no coneix el retret
—com el bon cavall no coneix el fuet? Com el bon
cavall, atent al fuet, sigueu amatents i ràpids a
respondre.

			 Dhammapada - 143
%
Amb confiança, virtut i energia, concentració i
discerniment, seny i bona conducta, eliminareu
aquesta gran angoixa.

			 Dhammapada - 144
%
Els aqüeductes porten aigua, els sageters adrecen
sagetes, els fusters dobleguen la fusta, els
virtuosos es modelen ells mateixos.

			 Dhammapada - 145
%
¿Què és aquest riure, aquesta joia, quan tot crema
constantment? esteu encegats per la foscor i no
busqueu la llum?

			 Dhammapada - 146
%
Guaita la forma acolorida: un cos ple d’úlceres,
altiu, malalt i ple d’angoixes, sense estabilitat
perdurable.

			 Dhammapada - 147
%
S’ha fet vell aquest cos, fràgil niu de malalties,
descompost en una massa corrupta: la vida s’acaba
amb la mort.

			 Dhammapada - 148
%
Com les carbasses a la tardor, estan escampats
aquests ossos esblanqueïts. ¿Qui troba goig a
veure’ls?

			 Dhammapada - 149
%
Una ciutat feta d’ossos, un aglomerat de carn i
sang: on hi ha la vellesa i la mort, no queden
pretensions ni orgull.

			 Dhammapada - 150
%
Els carros reials, acolorits, envelleixen, el cos
també es fa vell, però la veritat dels savis no
envelleix, els savis ho demostren a tots.

			 Dhammapada - 151
%
L’home que no ha escoltat prou envelleix com un
bou li creixen les carns, però no li augmenta el
seny.

			 Dhammapada - 152
%
¿Per quantes vides he passat revoltant un cop i un
altre, cercant en va el constructor de la casa?
Que dolorós és néixer sense parar!

			 Dhammapada - 153
%
Ara t’he vist, oh constructor! No tornaràs a
aixecar la casa! Totes les bigues s’han trencat i
ha caigut la pedra mestra. La ment, deconstruïda,
ha assolit la fi dels desitjos.

			 Dhammapada - 154
%
Els que no han seguit l’aprenentatge i no han
assolit el bé de joves es consumeixen com aurons
vells en un estany sense peixos.

			 Dhammapada - 155
%
Els que no han seguit l’aprenentatge i no han
assolit el bé de joves jeuen com arcs inútils,
lamentant-se del passat.

			 Dhammapada - 156
%
Aquell que s’aprecia ell mateix es protegeix ben
protegit; el savi es manté despert una de les tres
vetlles.

			 Dhammapada - 157
%
Hom ha de viure rectament en primer lloc ell
mateix, i després podrà ensenyar els altres;
altrament els corrompria.

			 Dhammapada - 158
%
Si hom fes amb si mateix el que vol ensenyar als
altres! Qui està domat pot domar; que difícil és
domar-se un mateix!

			 Dhammapada - 159
%
Cadascú és el seu propi guarda, qui més el podria
guardar? Aquell que es doma a si mateix té un
guarda que no té preu.

			 Dhammapada - 160
%
El mal se’l fa un mateix, neix d’un mateix, és
producte d’un mateix; destrueix el desassenyat com
el diamant trenca la pedra.

			 Dhammapada - 161
%
Qui es deixa ofegar pels mals hàbits, com l’heura
que s’enfila per l’arbre, s’està fent a si mateix
el que un enemic li faria.

			 Dhammapada - 162
%
Fàcils són les accions insanes, nocives per a un
mateix, allò que és sa i beneficiós és, per
contra, de mal fer.

			 Dhammapada - 163
%
La instrucció dels perfectes, dels nobles que
viuen en la veritat, la menysprea el desassenyat
que té idees errònies; com el bambú, fructifica
per autodestruir-se.

			 Dhammapada - 164
%
Un mateix fa el mal, un mateix es contamina, un
mateix deixa de fer el mal, un mateix es purifica;
contaminació i purificació pertanyen a cadascú;
ningú no pot purificar l’altre.

			 Dhammapada - 165
%
No s’ha de deixar de banda el propi deure pel d’un
altre, per molt important que sigui; cal conèixer
el propi deure i dedicar-s’hi.

			 Dhammapada - 166
%
No s’ha de tenir mals costums ni avesar-se a estar
distret, no s’ha de seguir males doctrines ni anar
amb el comú de la gent.

			 Dhammapada - 167
%
S’ha d’estar alerta i no distreure’s, s’ha de
tenir una bona conducta; qui té una bona conducta
dorm bé en aquest món i en l’altre.

			 Dhammapada - 168
%
S’ha de tenir una bona conducta i evitar la mala
conducta; qui té una bona conducta dorm bé en
aquest món i en l’altre.

			 Dhammapada - 169
%
Aquell que contempla el món com si fos una
bombolla, com si fos un miratge, el Rei de la Mort
no el veu.

			 Dhammapada - 170
%
Guaiteu aquest món, acolorit com un carro reial:
els necis hi viatgen, però els savis el deixen
passar.

			 Dhammapada - 171
%
Aquell que abans es distreia i ara no es deixa
emportar il·lumina aquest món com la lluna quan
els núvols s’esvaeixen.

			 Dhammapada - 172
%
Aquell que cobreix el mal que ha fet amb una acció
beneficiosa il·lumina aquest món com la lluna quan
els núvols s’esvaeixen.

			 Dhammapada - 173
%
Aquest món està encegat, la minoria hi veu clar;
són pocs els que van al cel, com ocells alliberats
de la gàbia.

			 Dhammapada - 174
%
Els cignes van pel camí del sol, els mags van per
l’espai, els savis deixen el món conquerint Mara i
el seu exèrcit.

			 Dhammapada - 175
%
Per a la persona que menteix, —que ha faltat una
llei sola— quan traspassa a l’altre món, no hi ha
mal que es pugui desfer.

			 Dhammapada - 176
%
Els gasius no van al món dels déus, la
generositat, per al neci, no és res; però el savi,
que dona amb alegria, és feliç al més enllà.

			 Dhammapada - 177
%
Més que poder regnar damunt tota la terra, anar al
cel, o dominar tots els mons, val el fruit de
l’entrada al corrent.

			 Dhammapada - 178
%
La seva victòria no es pot desfer, la seva
victòria no va enlloc… Aquell que està despert i
es mou en l’infinit sense deixar traça, per quin
camí el seguireu?

			 Dhammapada - 179
%
No té desig que l’atrapi, que l’enganxi o el dugui
enlloc… Aquell que està despert i es mou en
l’infinit sense deixar traça, per quin camí el
seguireu?

			 Dhammapada - 180
%
Els savis que s’apliquen a la meditació,
acostumats a la calma de la renúncia, fins i tot
els déus els envegen, perquè estan desperts i
atents.

			 Dhammapada - 181
%
És difícil néixer humà, difícil la vida dels
mortals, difícil escoltar l’ensenyament veritable,
difícil que apareguin éssers desperts.

			 Dhammapada - 182
%
Abstenir-se d’accions nocives, fer allò que és
beneficiós i purificar els pensaments; això és el
que ensenyen els desperts.

			 Dhammapada - 183
%
La paciència és l’austeritat màxima, l’acceptació,
l’absència de desig suprema —diuen els desperts.
No és monjo qui mata l’altre, ni asceta qui li fa
mal.

			 Dhammapada - 184
%
No criticar, no cometre violència, seguir la regla
monàstica, ésser mesurat en l’aliment, jeure i
seure en solitud i practicar la meditació; això és
el que ensenyen els desperts.

			 Dhammapada - 185
%
Ni acompanyats d’una pluja de monedes els plaers
podrien satisfer. “Els plaers són penosos i
insípids” —així reflexiona el savi.

			 Dhammapada - 186
%
Ni tan sols troba gust en els plaers dels déus; el
deixeble del Ben Despert gaudeix de la fi de la
set.

			 Dhammapada - 187
%
Molts van a refugiar-se a les muntanyes i als
boscos, a ermites, arbres i temples, homes
acovardits!

			 Dhammapada - 188
%
No és aquest el refugi segur, no és aquest el
suprem refugi, aquell que s’hi refugia no
s’allibera del sofriment.

			 Dhammapada - 189
%
Qui ha pres refugi en el Despert, en l’Ensenyament
i en la Comunitat, veu amb la intel·ligència les
quatre nobles veritats:

			 Dhammapada - 190
%
el sofriment, el sorgiment del sofriment, la
superació del sofriment, i el noble òctuple camí
que apaivaga el sofriment.

			 Dhammapada - 191
%
Aquest sí que és el refugi segur, aquest és el
suprem refugi; aquell que s’hi refugia s’allibera
del sofriment.

			 Dhammapada - 192
%
Un home de bona casta és difícil de trobar, no en
neixen a tot arreu! Feliç prospera la família on
neix un home intel·ligent.

			 Dhammapada - 193
%
Benaurada l’aparició d’éssers desperts, benaurat
l’ensenyament veritable, benaurada l’harmonia de
la comunitat, banaurat el caliu dels que estan
units.

			 Dhammapada - 194
%
Els desperts o els que els escolten són dignes de
devoció, han superat les obsessions i han
travessat l’aiguat de les penes.

			 Dhammapada - 195
%
Qui honora els que són així, immutables i lliures
de la por, té un mèrit sense mesura —ningú no pot
dir: “fa tant”.

			 Dhammapada - 196
%
Oh, que feliços vivim, sense odi entre els que
odien! Entre els homes que s’odien, nosaltres
vivim sense odi!

			 Dhammapada - 197
%
Oh, que feliços vivim, sense aflicció entre els
afligits! Entre els homes afligits, nosaltres
vivim sense aflicció!

			 Dhammapada - 198
%
Oh, que feliços vivim, sense afanys entre els que
s’afanyen! Entre els homes que s’afanyen,
nosaltres vivim sense afanys!

			 Dhammapada - 199
%
Oh, que feliços vivim, nosaltres que no tenim res!
Ens alimentem de joia, com els déus radiants!

			 Dhammapada - 200
%
El vencedor genera odi, el derrotat dorm adolorit,
el que està en pau dorm tranquil, perquè no té
victòries ni derrotes.

			 Dhammapada - 201
%
No hi ha foc com el de l’atracció, no hi ha
transgressió com l’aversió, no hi ha sofriments
com els de l’existència, no hi ha felicitat més
gran que estar calmat.

			 Dhammapada - 202
%
La fam és la pitjor malaltia, les emocions, el
pitjor sofriment, per a qui veu això tal com és
l’estat de pau és la més gran benaurança.

			 Dhammapada - 203
%
La salut és el bé més gran, el contentament, la
major riquesa, la confiança és el millor amic,
l’estat de pau, la felicitat màxima.

			 Dhammapada - 204
%
Qui ha tastat el gust de la discriminació i de la
calma, no fa el mal ni té cap por, perquè ha
tastat la joia de la veritat.

			 Dhammapada - 205
%
Visitar els nobles és bo, conviure-hi sempre és
agradable; sense fer-se amb la gent nècia hom pot
ser sempre feliç.

			 Dhammapada - 206
%
Qui es relacioni amb els necis es lamentarà molt
temps! Viure amb necis és penós com estar sempre
amb l’enemic; estar acompanyat de savis és com
reunir-se amb els parents.

			 Dhammapada - 207
%
Un home resolt, savi, entès, de virtuts fermes,
noble i fidel, íntegre i assenyat, cal seguir-lo,
com la lluna segueix el camí de les estrelles.

			 Dhammapada - 208
%
Aquell que s’acostuma a la indisciplina i no
s’aplica a l’esforç, quan abandona les obligacions
i es dedica al que li plau, enveja els que
compleixen el seu deure.

			 Dhammapada - 209
%
Hom no ha de jutjar mai què és agradable o
desagradable: és penós no tenir el que és
agradable o que arribi el que no ho és.

			 Dhammapada - 210
%
Per tant, cal no considerar res agradable:
separar-se del que és agradable és un mal. Els que
no consideren res agradable ni desagradable estan
deslligats.

			 Dhammapada - 211
%
El que és agradable provoca neguit, el que és
agradable és un perill; qui deixa anar el que és
agradable no té neguit, quin perill corre?

			 Dhammapada - 212
%
El que és plaent provoca neguit, el que és plaent
és un perill; qui deixa anar el que és plaent no
té neguit, quin perill corre?

			 Dhammapada - 213
%
L’afecció provoca neguit, l’afecció és un perill;
qui deixa anar l’afecció no té neguit, quin perill
corre?

			 Dhammapada - 214
%
El plaer provoca neguit, el plaer és un perill;
qui deixa anar el plaer no té neguit, quin perill
corre?

			 Dhammapada - 215
%
El voler provoca neguit, el voler és un perill;
qui deixa anar el voler no té neguit, quin perill
corre?

			 Dhammapada - 216
%
Aquell que té virtut i perspicàcia, compleix el
deure amb fermesa i veu la realitat amb certesa,
si fa la seva feina, la gent se l’estima.

			 Dhammapada - 217
%
Aquell en qui ha nascut el desig d’aprendre, està
ple d’aquesta aspiració i no pensa en els plaers
dels sentits, s’anomena “un que va a
contracorrent”.

			 Dhammapada - 218
%
Quan un home torna sa i estalvi, després de viure
lluny molt temps, els parents i els amics
s’alegren de la seva arribada.

			 Dhammapada - 219
%
Igualment, si hom fa mèrits, quan passa d’aquest
món a l’altre els seus mèrits el reben com els
parents acullen l’estimat que arriba.

			 Dhammapada - 220
%
Si hom elimina la ira, abandona l’orgull,
transcendeix tota seguretat, no s’adhereix als
conceptes i no considera res seu, els sofriments
no l’atrapen.

			 Dhammapada - 221
%
Qui pot aturar la ira que ha sorgit com si fos un
carro desbocat, aquest, l’anomeno auriga; els
altres s’agafen a les regnes.

			 Dhammapada - 222
%
La ira es venç amb l’absència d’ira, amb el bé es
venç el que no està bé, donant es venç la
gasiveria i amb la veritat, la falsedat.

			 Dhammapada - 223
%
Qui diu la veritat, no s’enfada, i dóna a qui
demana —encara que sigui poc— amb aquestes tres
condicions es pot presentar davant dels déus.

			 Dhammapada - 224
%
Els ascetes en qui no hi ha violència, amb el cos
sempre controlat, van a un lloc immutable on qui
hi ha anat ja no es lamenta.

			 Dhammapada - 225
%
Per als que es mantenen desperts i dia i nit
aprenen, determinats a arribar a l’estat de pau,
les dificultats desapareixen.

			 Dhammapada - 226
%
Això és cosa antiga, Atula, tant com és dels
d’avui: critiquen qui seu en silenci, critiquen
qui parla molt, critiquen qui parla poc, no hi ha
ningú a qui no critiquin en aquest món.

			 Dhammapada - 227
%
No hi ha hagut ni hi haurà, i tampoc ara no hi ha,
cap home del tot blasmable ni del tot lloable.

			 Dhammapada - 228
%
Aquell a qui els assenyats lloen, quan l’han vist
quotidianament, d’hàbits ferms, assenyat,
acomplert en conducta i comprensió,

			 Dhammapada - 229
%
com una moneda d’or, qui gosaria criticar-lo? Fins
i tot els déus el lloen, fins i tot el lloa
Brahmà!

			 Dhammapada - 230
%
Cal guardar-se de l’agitació corporal i mantenir
el cos dominat, cal deixar el mal comportament
corporal i utilizar bé el cos.

			 Dhammapada - 231
%
Cal guardar-se de l’agitació verbal i mantenir la
veu dominada, cal deixar el mal comportament
verbal i utilitzar bé la paraula.

			 Dhammapada - 232
%
Cal guardar-se de l’agitació mental i mantenir la
ment dominada, cal deixar el mal comportament
mental i utilitzar bé la ment.

			 Dhammapada - 233
%
Els savis dominen el cos i després dominen la
paraula, però quan dominen la ment, certament ho
dominen tot.

			 Dhammapada - 234
%
Ets com una fulla seca, els servents de Yama
t’esperen, has d’emprendre la tasca, però no duus
provisions.

			 Dhammapada - 235
%
Fes-te una illa a tu mateix, esforça’t —de
pressa!— i esdevingues savi; quan hagis eliminat
els teus defectes, immaculat, arribaràs a la
divina terra dels nobles.

			 Dhammapada - 236
%
Has complert el temps, has arribat davant de Yama,
no et queda temps de vida i no duus provisions.

			 Dhammapada - 237
%
Fes-te una illa a tu mateix, esforça’t —de
pressa!— i esdevingues savi; quan hagis eliminat
els teus defectes, immaculat, no tornaràs a passar
pel naixement i la vellesa.

			 Dhammapada - 238
%
L’assenyat, a poc a poc, de mica en mica, poleix
els seus defectes, un rere l’altre, com l’orfebre
treballa l’argent.

			 Dhammapada - 239
%
Igual que polint un defecte del ferro hom pot fer
malbé el material d’on l’extreu, aquell que és
massa estricte fa accions que el duen a un mal
destí.

			 Dhammapada - 240
%
El mantra mal après és defectuós, la casa té
defectes si no es cuida, l’ornament és defectuós
si hom té peresa, i, per al vigilant, la
distracció és un defecte.

			 Dhammapada - 241
%
La deixadesa és el defecte de la dona, l’avarícia,
el defecte del donant: els defectes són mala cosa
en aquest món i en l’altre.

			 Dhammapada - 242
%
Però hi ha un defecte molt més gran que aquests:
la ignorància és el major defecte; abandoneu
aquest defecte i sigueu purs, oh monjos!

			 Dhammapada - 243
%
La vida és fàcil per a qui no té vergonya, és
agosarat com un corb, ofensiu, avassallador,
arrogant i corrupte, però difícil per al
vergonyós,

			 Dhammapada - 244
%
que constantment aspira a la puresa, viu sol i amb
senzillesa, fa una vida íntegra i és perspicaç.

			 Dhammapada - 245
%
Qui occeix els éssers que respiren, parla amb
falsedat, pren el que no li donen va amb la dona
d’altri,

			 Dhammapada - 246
%
i s’afecciona a la beguda, aquí mateix —en aquest
món— talla la seva pròpia rel.

			 Dhammapada - 247
%
Així doncs, sàpigues, home, que la manca de domini
és nociva, que la cobdícia i el desordre no et
subjectin gaire més temps al sofriment.

			 Dhammapada - 248
%
La gent dóna segons creuen i segons els va bé;
aquell que es posa gelós de la beguda i el menjar
dels altres no té calma mental ni de dia ni de
nit.

			 Dhammapada - 249
%
Però aquell que ho elimina, ho talla, ho arrenca
de socarrel, pot tenir calma mental tant de dia
com de nit.

			 Dhammapada - 250
%
No hi ha foc com el de la passió, ni cap captiveri
com el de l’odi, no hi ha xarxa com la de la
il·lusió, ni riu com el del desig.

			 Dhammapada - 251
%
El defecte aliè és fàcil de veure, però és difícil
veure el propi, les faltes dels altres s’airegen
com la pellofa del gra, però les d’un mateix
s’amaguen com una mala tirada de daus.

			 Dhammapada - 252
%
Si hom es fixa en les faltes dels altres i els
critica constantment, es va intoxicant a si
mateix, és lluny de destruir l’addicció.

			 Dhammapada - 253
%
A l’espai no hi ha camí, hom no és asceta al
defora, la gent gaudeix de les complicacions, els
que viuen el present se n’han desprès.

			 Dhammapada - 254
%
A l’espai no hi ha camí, hom no és asceta al
defora, no hi ha emocions eternes, ni pertorbació
en els desperts.

			 Dhammapada - 255
%
Dels camins, el de vuit etapes, de les veritats,
les quatre paraules, de les virtuts, el
desapassionament, i, dels homes, el que té ulls és
el millor.

			 Dhammapada - 273
%
Aquest és el camí, no n’hi ha d’altre, per netejar
la visió; seguiu-lo, que Mara us enganya!

			 Dhammapada - 274
%
Seguint-lo, posareu fi al sofriment; jo us l’he
ensenyat perquè he descobert la manera d’extreure
el dard.

			 Dhammapada - 275
%
Vosaltres heu de fer l’esforç, els que han vingut
l’expliquen, els meditadors que el segueixen
s’alliberen del lligam de Mara.

			 Dhammapada - 276
%
“Tot és efímer”, quan hom veu això i ho comprèn,
perd interès en el sofriment; aquest és el camí de
la purificació.

			 Dhammapada - 277
%
“Tot és dolorós”, quan hom veu això i ho comprèn,
perd interès en el sofriment; aquest és el camí de
la purificació.

			 Dhammapada - 278
%
“Tot és impersonal”, quan hom veu això i ho
comprèn, perd interès en el sofriment; aquest és
el camí de la purificació.

			 Dhammapada - 279
%
Si un home és jove i fort, però és mandrós i no
s’esforça, és depressiu i indolent, no trobarà el
camí del coneixement.

			 Dhammapada - 280
%
Aquell que vigila el que diu, controla la seva
ment i no fa accions nocives, purificant les tres
formes d’acció pot anar pel camí que han mostrat
els savis.

			 Dhammapada - 281
%
Amb la pràctica el coneixement creix, sense la
pràctica, degenera, sabent que hi ha un doble camí
que fa pujada i baixada, cal comportar-se talment
que el coneixement augmenti.

			 Dhammapada - 282
%
Talleu el desig i no pas l’arbre —del desig
sorgeix la por—; tallant els desigs grans i
petits, romangueu sense desig, oh monjos!

			 Dhammapada - 283
%
Fins que en l’home no s’esfuma fins el desig més
petit relacionat amb les dones, la pensa roman
lligada com el vedell al pit matern.

			 Dhammapada - 284
%
Talla la teva afecció com un lliri tardoral,
desenvolupa el camí de la calma, l’estat de pau
que ha ensenyat l’Acomplert.

			 Dhammapada - 285
%
“Aquí passaré l’estació de les pluges, aquí
l’hivern i l’estiu”, així reflexiona el neci
inconscient del que pot passar.

			 Dhammapada - 286
%
L’home que té preocupacions, cansat de fills i
ramats, Mara se l’emporta com l’aiguat s’endú un
poble adormit.

			 Dhammapada - 287
%
No té fills que el protegeixin, ni pare ni
familiars, tocat per la Finalitzadora, cap conegut
no el guarda.

			 Dhammapada - 288
%
Fent aquesta reflexió, que el savi de conducta
recta prestament faci el camí que porta a l’estat
de pau.

			 Dhammapada - 289
%
Si deixant un goig petit se’n troba un de molt més
gran, el savi ha de deixar el petit per
experimentar el més gran.

			 Dhammapada - 290
%
Aquell que vol ser feliç infligint sofriment als
altres l’odi se l’emporta i no se’n pot alliberar.

			 Dhammapada - 291
%
En els distrets i negligents, que eviten complir
el seu deure i fan el que no s’ha de fer, les
addiccions creixen.

			 Dhammapada - 292
%
En els atents i concentrats, que estan sempre
atents al cos, no fan el que no s’ha de fer i
perseveren en el deure, les addiccions
s’esvaeixen.

			 Dhammapada - 293
%
Havent mort pare i mare, i dos reis guerrers,
havent mort el regne amb el seu seguici, l’home
noble en surt il·lès.

			 Dhammapada - 294
%
Havent mort mare i pare, i dos savis reis, havent
mort el cinquè, el tigre, l’home noble en surt
il·lès.

			 Dhammapada - 295
%
Ben desperts es desperten els deixebles de Gótama
que tant de dia com de nit recorden el Despert.

			 Dhammapada - 296
%
Ben desperts es desperten els deixebles de Gótama
que tant de dia com de nit recorden l’Ensenyament.

			 Dhammapada - 297
%
Ben desperts es desperten els deixebles de Gótama
que tant de dia com de nit recorden la Comunitat.

			 Dhammapada - 298
%
Ben desperts es desperten els deixebles de Gótama
que tant de dia com de nit recorden el seu cos.

			 Dhammapada - 299
%
Ben desperts es desperten els deixebles de Gótama
que tant de dia com de nit s’abstenen de la
violència.

			 Dhammapada - 300
%
Ben desperts es desperten els deixebles de Gótama
que tant de dia com de nit s’habituen a la
meditació.

			 Dhammapada - 301
%
És difícil avesar-se a la vida sense llar; és
difícil i penós viure a les cases; és difícil
conviure amb els estranys; el viatger pateix
incomoditats. Per tant, que no viatgi qui no
vulgui incomoditats.

			 Dhammapada - 302
%
Aquell que té confiança, bona conducta, i ha
obtingut fama i riquesa, a qualsevol terra on va
la gent el venera.

			 Dhammapada - 303
%
De lluny brillen els que estan en pau, com les
muntanyes nevades, els que no estan en pau són
invisibles, com fletxes llançades en la fosca.

			 Dhammapada - 304
%
Seient sol, dormint sol, caminant sol, incansable,
dominant-se a si mateix, hom pot ser feliç al
bosc.

			 Dhammapada - 305
%
Qui diu mentides va a l’infern, i qui diu que no
fa el que ha fet, ambdós són iguals quan han mort,
homes d’accions baixes a l’altre món.

			 Dhammapada - 306
%
Molts porten l’hàbit safrà, però són inconscients
i fan el mal els dolents, per les accions nocives
van a l’infern.

			 Dhammapada - 307
%
L’home inconscient que no compleix els vots, abans
de menjar-se l’almoina del poble valdria més que
es mengés una bola de ferro encesa com una flama.

			 Dhammapada - 308
%
L’home inconscient que va amb la dona d’altri es
troba en quatre situacions: obté demèrit, un mal
dormir, tercer, la crítica i, quart, l’infern.

			 Dhammapada - 309
%
No fa mèrit i té un mal destí, pel breu plaer
entre atemorit i atemorida el rei li aplicarà un
càstig sever, per això l’home no ha d’anar amb la
dona d’altri.

			 Dhammapada - 310
%
Com l’herba kusa que, mal agafada, talla la mà que
la pren, l’ascetisme, mal practicat, porta cap a
l’infern.

			 Dhammapada - 311
%
Qualsevol acció feble —l’embrutiment d’un vot, la
falsa castedat— no és gaire profitosa.

			 Dhammapada - 312
%
Si hi ha una cosa per fer, cal esforçar-se i fer-
la; el monjo que és feble només llança pols damunt
seu.

			 Dhammapada - 313
%
Val més no fer el que està mal fet, perquè després
fa patir val més fer el que està ben fet, i que,
un cop fet, no fa patir.

			 Dhammapada - 314
%
Com una ciutat fronterera, protegida per dins i
per fora, protegiu-vos vosaltres mateixos, no
deixeu passar l’instant. Qui deixa passar
l’instant es lamenta en arribar a l’infern.

			 Dhammapada - 315
%
Avergonyint-se del que no s’han d’avergonyir, i no
avergonyint-se del que s’han d’avergonyir, van a
un mal destí els éssers de visió errònia.

			 Dhammapada - 316
%
Veient el perill on no hi ha perill, i no veient
el perill on hi ha perill, van a un mal destí els
éssers de visió errònia.

			 Dhammapada - 317
%
Pensant que hi ha falta on no hi ha falta i no
veient la falta en la falta, van a un mal destí
els éssers de visió errònia.

			 Dhammapada - 318
%
Reconeixent que hi ha falta en la falta, i que no
hi ha falta on no n’hi ha, van a un bon destí els
éssers de visió correcta.

			 Dhammapada - 319
%
Com l’elefant en la batalla suporta la fletxa que
ha sortit de l’arc, suportaré l’ofensa —molta és
la gent de mala conducta!

			 Dhammapada - 320
%
El rei cavalca l’elefant domat, i el porten entre
la gentada; com que suporta l’ofensa, el millor
entre els homes és el que està domat.

			 Dhammapada - 321
%
Són excel·lents les mules domades, els cavalls de
raça índia i els elefants de grans ullals. Aquell
que es domina a si mateix és encara millor.

			 Dhammapada - 322
%
No és amb aquests vehicles que es pot anar on no
hi ha destí; si hom es domina a si mateix cavalca
un elefant domat.

			 Dhammapada - 323
%
L’elefant Dhanapala, de zel amarg, difícil de
controlar, si està lligat no menja un mos; el de
grans ullals recorda el bosc dels elefants.

			 Dhammapada - 324
%
Quan ha menjat massa, obnubilat, endormiscat i
rebolcant-se al jaç com un porcàs a qui tiren el
pinso, mandrós, torna a ser un fetus.

			 Dhammapada - 325
%
“Aquesta ment abans voltava errant, com volia, on
li plaïa, avui la refrenaré bé, com el domador amb
el ganxo refrena un elefant en zel.”

			 Dhammapada - 326
%
Habitueu-vos a estar atents, guardeu la vostra
pròpia ment, aixequeu-vos del mal pas com
l’elefant enfonsat al llot.

			 Dhammapada - 327
%
Si algú troba un company de camí prudent, resolt i
de vida honesta que camini amb ell content i
atent, superant tots els obstacles.

			 Dhammapada - 328
%
Si algú troba un company de camí que no és
prudent, resolt i de vida honesta que el deixi,
com el rei deixa la terra conquerida i que camini
sol com l’elefant a la selva—

			 Dhammapada - 329
%
caminar sol és el millor, el neci fa mala
companyia— que camini sol, sense fer mal,
despreocupat com l’elefant a la selva.

			 Dhammapada - 330
%
Bona és l’amistat quan hi ha necessitat, bo
contentar-se amb qualsevol cosa, el mèrit és bo al
final de la vida, i bo és abandonar tot sofriment.

			 Dhammapada - 331
%
Bona és la maternitat al món, i bona la
paternitat; bona és la igualtat al món, i bona la
superioritat.

			 Dhammapada - 332
%
Bona és la virtut fins la vellesa, bona és la fe
comprovada, bo és obtenir coneixement, bo és
abstenir-se de fer mal.

			 Dhammapada - 333
%
Creix com l’heura el desig de l’home que no està
atent, que salta d’un lloc a l’altre com el mico
que cerca fruits.

			 Dhammapada - 334
%
Com la mala herba regada per la pluja creix el
neguit de qui es deixa conquerir pel desig del món
que es reprodueix, enganxós.

			 Dhammapada - 335
%
Però els neguits cauen com les gotes d’aigua del
lotus, per a qui conquereix el desig del món que
es reprodueix i és difícil de superar.

			 Dhammapada - 336
%
Aquest bon consell us dono als que esteu aquí
reunits: Talleu la rel del desig com el recolector
de vetiver talla l’herba, que Mara no se us
enganxi un cop i un altre com la corretjola a la
canya.

			 Dhammapada - 337
%
Així com l’arbre tallat torna a brotar si té la
rel intacta i forta, si no s’elimina la propensió
al desig, retorna un cop i un altre el sofriment.

			 Dhammapada - 338
%
Els pensaments plens de passió s’enduen aquell que
no hi veu bé amb les trenta-sis poderoses tiges
que arrosseguen la ment.

			 Dhammapada - 339
%
Les tiges s’escampen pertot, l’heura que ha brotat
roman, quan vegeu que l’heura neix, talleu-ne la
rel amb seny.

			 Dhammapada - 340
%
La gent tenen pensaments fugissers i agafadissos,
els homes volen el bé i estan subjectes al que els
plau, certament han de passar pel naixement i la
vellesa.

			 Dhammapada - 341
%
Els homes, perseguits pel desig, serpentegen com
la llebre encerclada, amb ganes d’agafar-se a un
lloc segur, troben sofriment un cop i un altre,
molt de temps…

			 Dhammapada - 342
%
Els homes, perseguits pel desig, serpentegen com
la llebre encerclada, per tant, que faci fora el
desig el monjo que es vol desapassionar.

			 Dhammapada - 343
%
Mireu aquest home! És lliure i corre a empresonar-
se; satisfet, és atret pel desig; alliberat del
desig, hi torna a córrer.

			 Dhammapada - 344
%
No és forta la cadena de ferro, diuen els savis,
ni la de fusta ni la de corda, la preocupació
excessiva per les pedres precioses, les joies, els
fills i les dones, és una cadena forta, diuen els
savis, és pesat i difícil alliberar-se’n si hom és
feble.

			 Dhammapada - 345
%
Tallant aquesta cadena, deixen la llar els que no
s’hi fixen i abandonen els plaers del consumisme.

			 Dhammapada - 346
%
Els apassionats segueixen el fil que ell mateixos
han teixit com l’aranya a la teranyina.

			 Dhammapada - 347
%
Tallant aquesta cadena, deixen la llar els que no
s’hi fixen i abandonen tot sofriment.

			 Dhammapada - 348
%
Deixa el que ha passat, deixa el que vindrà, deixa
el que hi ha al mig; tu que vas més enllà de la
repetició, amb la ment sempre lliure no passaràs
de nou pel naixement i la vellesa.

			 Dhammapada - 349
%
En l’home de pensa agitada, que té fortes passions
i es deixa endur, el desig va creixent i forma una
cadena.

			 Dhammapada - 350
%
Aquell que s’habitua a la calma del pensament i,
sempre atent, pensa en l’inconvenient, aquest sí
que arribarà al final, aquest tallarà la cadena de
Mara.

			 Dhammapada - 351
%
Aquell que ha aconseguit l’objectiu, no té por, ha
calmat el desig, no té defecte, i ha eliminat el
dard de l’existència, es troba en el seu últim
cos.

			 Dhammapada - 352
%
Aquell que no desitja, no roba, és expert en les
paraules i el seu significat, coneix la unió de
les lletres, quina va abans i quina després, hom
diu que es troba en el seu últim cos i és home de
gran discerniment, conqueridor de tot, coneixedor
de tot, no tocat per cap cosa, obert a tot,
alliberat!

			 Dhammapada - 353
%
El do de la veritat supera tot do, el gust de la
veritat supera tot gust, el goig de la veritat
supera tot goig, el final del desig venç tot
sofriment.

			 Dhammapada - 354
%
Les possessions destrueixen qui no té seny, però
no aquell que aspira a una altra cosa, amb el
desig de possessions qui no té seny es perjudica a
si mateix.

			 Dhammapada - 355
%
L’herba perjudica els camps, la cobejança
perjudica aquesta generació, per això és profitós
donar als que ja no cobegen.

			 Dhammapada - 356
%
L’herba perjudica els camps, l’odi perjudica
aquesta generació, per això és profitós donar als
que ja no odien.

			 Dhammapada - 357
%
L’herba perjudica els camps, la ignorància
perjudica aquesta generació, per això és profitós
donar als que ja no ignoren.

			 Dhammapada - 358
%
L’herba perjudica els camps, el desig perjudica
aquesta generació, per això és profitós donar als
que ja no desitgen.

			 Dhammapada - 359
%
Contenir l’ull és bo, bo és contenir l’orella,
contenir l’olfacte és bo, bo és contenir la
llengua.

			 Dhammapada - 360
%
Contenir el cos és bo, bo és contenir la veu,
contenir la ment és bo, bo és contenir-se en tot;
el monjo que es conté en tot s’allibera de tot
sofriment.

			 Dhammapada - 361
%
Controlat en les mans, controlat en els peus,
controlat en la paraula, perfectament controlat,
introspectiu i recollit, sol i content, l’anomenen
“monjo”.

			 Dhammapada - 362
%
Si el monjo controla la boca, parla sàviament i no
discuteix, il·lustra els mots i el seu significat,
dolç és el seu parlar.

			 Dhammapada - 363
%
El monjo que viu la doctrina, en gaudeix, la
medita i la recorda constantment, no se separa de
la doctrina veritable.

			 Dhammapada - 364
%
Que no menyspreï el que li donen ni tingui enveja
dels altres; el monjo que enveja els altres perd
la concentració.

			 Dhammapada - 365
%
Els déus lloen aquell que fa vida pura i és
incansable, si no menysprea el que li donen,
encara que sigui poc.

			 Dhammapada - 366
%
Qui no té cap possessió ni material ni mental, i
no es lamenta pel que no és, aquest certament
s’anomena monjo.

			 Dhammapada - 367
%
El monjo que viu benvolent i alegre en
l’ensenyament del Despert, troba la pau i el gaudi
de les emocions en calma.

			 Dhammapada - 368
%
Buida aquesta nau, oh monjo!, buida t’anirà
lleugera: talla atracció i aversió, i arribaràs a
la pau.

			 Dhammapada - 369
%
Talla cinc coses, deixa cinc coses, i
desenvolupa’n cinc del tot; el monjo que les ha
superat totes cinc es diu que ha travessat el
corrent.

			 Dhammapada - 370
%
Medita, oh monjo!, no et distreguis, que els
plaers no et facin perdre el cap; si, negligent,
t’empasses la bola de foc, hauràs de cridar “quin
mal!”.

			 Dhammapada - 371
%
No està en calma qui no comprèn, ni comprèn qui no
està en calma, qui està en calma i comprèn ja és a
prop de l’estat de pau.

			 Dhammapada - 372
%
El monjo que, en un espai obert, medita amb la
ment calmada, és feliç com els déus perquè veu la
realitat correctament.

			 Dhammapada - 373
%
A mesura que comprèn que les coses arriben i
passen obté joia i alegria, aquesta és la
immortalitat dels savis.

			 Dhammapada - 374
%
Amb això comença a créixer la saviesa del monjo:
control dels sentits, contentament, contenció
disciplinada i la bella companyia d’amics purs,
infatigables.

			 Dhammapada - 375
%
Si s’avesa a compartir i es hàbil en la conducta,
aleshores, ple de joia, posarà fi al sofriment.

			 Dhammapada - 376
%
Igual que el llessamí deixa anar les flors seques
així mateix, oh monjos!, deixeu anar l’afecció i
l’aversió.

			 Dhammapada - 377
%
El monjo que té el cos en calma, la paraula en
calma, la ment en calma, que està ben centrat i ha
deixat l’esquer del món, l’anomenen “pacífic”.

			 Dhammapada - 378
%
Hom s’ha d’automotivar, hom s’ha d’autocorregir,
si, atent, tens cura de tu mateix, viuràs feliç,
oh monjo!

			 Dhammapada - 379
%
Cadascú és el seu propi protector, cadascú fa el
seu destí; disciplina’t a tu mateix, com el
mercader entrena un bon cavall.

			 Dhammapada - 380
%
El monjo que està ple de joia, i és feliç en
l’ensenyament del Despert, troba la pau i el gaudi
de les emocions en calma.

			 Dhammapada - 381
%
El jove monjo que està unit a l’ensenyament del
Despert, il·lumina aquest món com la lluna quan
els núvols s’esvaeixen.

			 Dhammapada - 382
%
Passa el corrent i travessa, allunya els plaers
dels sentits, observa com fineixen les emocions i
sigues conscient, oh home noble!

			 Dhammapada - 383
%
Quan l’home noble ha superat els conceptes
oposats, tots els lligams desapareixen per a ell,
i ho sap.

			 Dhammapada - 384
%
Aquell per a qui no hi ha unió ni separació d’això
i allò, que no té temença i és lliure, d’aquest en
dic “home noble”.

			 Dhammapada - 385
%
El meditador que seu desempolsegat, que no té
addiccions i ha fet el que s’ha de fer, que ha
assolit l’objectiu final, d’aquest en dic “home
noble”.

			 Dhammapada - 386
%
De dia el sol llueix, de nit brilla la lluna, el
guerrer armat refulgeix, el brahman crema
meditant, però tant de dia com de nit l’home
despert està il·luminat.

			 Dhammapada - 387
%
L’home noble que ha expulsat el mal, per
l’equanimitat se l’anomena “calmat”; i com que ha
fet fora la impuresa per això se l’anomena “pur”.

			 Dhammapada - 388
%
Que ningú no faci mal a un home noble, i que
l’home noble no se’n revengi; ai de qui faci mal a
un home noble, ai d’aquell que se’n revengi!

			 Dhammapada - 389
%
No hi ha res millor per a l’home noble que
retreure la ment d’allò que vol; a mesura que
l’agressivitat es fa enrere, el sofriment es va
calmant.

			 Dhammapada - 390
%
D’aquell que no fa accions nocives ni amb el cos,
ni amb la paraula, ni amb la ment, dominat en els
tres aspectes, d’aquest en dic “home noble”.

			 Dhammapada - 391
%
Aquell de qui hom aprèn la doctrina que ha
ensenyat el que està ben despert cal reverenciar-
lo com cal —com el brahman adora el foc.

			 Dhammapada - 392
%
Ni les trenes, ni la família, ni el naixement fan
l’home noble, aquell que és sincer i lleial és un
home noble i pur.

			 Dhammapada - 393
%
Què en faràs de les trenes, ximplet, i de la pell
de cabra, què en faràs? Pretens podar des de fora
la bardissa que et creix a dintre?

			 Dhammapada - 394
%
Del que porta la roba empolsinada, magre i amb les
venes marcades, que medita sol al bosc, d’aquest
en dic “home noble”.

			 Dhammapada - 395
%
De qui nascut del ventre d’una mare, per molt que
es faci dir “senyor” i tingui possessions, no en
dic “home noble”; del que no té res i res no pren,
d’aquest en dic “home noble”.

			 Dhammapada - 396
%
Del que ha tallat tota seguretat i tot i això no
tremola, el que ha superat la dependència i és
lliure, d’aquest en dic “home noble”.

			 Dhammapada - 397
%
Del que ha tallat nusos i corretges, regnes i
brides, el que ha aixecat la balda i està despert,
d’aquest en dic “home noble”.

			 Dhammapada - 398
%
D’aquell que sense irar-se suporta l’insult,
l’abús i l’agressió, perquè va ben armat amb la
força de la paciència, d’aquest en dic “home
noble”.

			 Dhammapada - 399
%
Del que no té ira, és lleial, de conducta virtuosa
i moderada, el que està dominat i es troba en
l’últim cos, d’aquest en dic “home noble”.

			 Dhammapada - 400
%
Com l’aigua d’una fulla de lotus, com el gra de
mostassa del cap de l’agulla, del que deixa
lliscar els objectes dels sentits, d’aquest en dic
“home noble”.

			 Dhammapada - 401
%
D’aquell que coneix per si mateix la fi del
sofriment aquí i ara, que ha deixat la càrrega i
és lliure, d’aquest en dic “home noble”.

			 Dhammapada - 402
%
De l’assenyat, de profunda intel·ligència, que sap
distingir el camí del no camí, que ha obtingut
l’objectiu últim, d’aquest en dic “home noble”.

			 Dhammapada - 403
%
D’aquell que no fa vida domèstica ni tampoc amb
els sense-llar, mendicant i de poques necessitats,
d’aquest en dic “home noble”.

			 Dhammapada - 404
%
Del que ha deposat les armes i no fa mal ni deixa
fer-ne als éssers dèbils ni als forts, d’aquest en
dic “home noble”.

			 Dhammapada - 405
%
Del que és amable entre els hostils, pacífic entre
els violents, i entre els que prenen no pren,
d’aquest en dic “home noble”.

			 Dhammapada - 406
%
D’aquell que ha deixat anar afecció i aversió,
orgull i pretensió, com el gra de mostrassa llisca
del cap d’una agulla, d’aquest en dic “home
noble”.

			 Dhammapada - 407
%
Del que profereix paraules veritables, útils i
respectuoses, que no ofenen ningú, d’aquest en dic
“home noble”.

			 Dhammapada - 408
%
D’aquell que no pren res, ni llarg ni curt, ni
gran ni petit, ni bell ni lleig, d’aquest en dic
“home noble”.

			 Dhammapada - 409
%
Del que no té desitjos d’aquest món ni de l’altre,
no es recolza enlloc i és lliure, d’aquest en dic
“home noble”.

			 Dhammapada - 410
%
Del que no necessita suport, no dubta del que sap,
i està immers en l’immortal, d’aquest en dic “home
noble”.

			 Dhammapada - 411
%
D’aquell que a qui ja no atreuen ni mèrit i
demèrit, content, desempolsinat, pur, d’aquest en
dic “home noble”.

			 Dhammapada - 412
%
Del que és brillant i serè, com la lluna pura i
sense màcula, i ha eliminat els volers, d’aquest
en dic “home noble”.

			 Dhammapada - 413
%
Del que ha superat aquest cercle viciós i ple de
fang, que fa de mal caminar, del que ha travessat,
ha anat més enllà i està tranquil, sense desitjos
ni afanys, apagat com el foc sense llenya,
d’aquest en dic “home noble”.

			 Dhammapada - 414
%
Del que renuncia al consum ara mateix, va d’un
lloc a l’altre sense llar i no deixa créixer en
ell els desitjos, d’aquest en dic “home noble”.

			 Dhammapada - 415
%
D’aquell que renuncia a la set ara mateix, va d’un
lloc a l’altre sense llar, i no deixa créixer en
ell els desitjos, d’aquest en dic “home noble”.

			 Dhammapada - 416
%
Del que ha deixat les obligacions humanes i ha
transcendit les obligacions divines, lliure de
tota obligació, d’aquest en dic “home noble”.

			 Dhammapada - 417
%
Del que ha deixat enrere voler i rebuig,
indiferent, independent, de l’heroi conqueridor de
tots els mons, d’aquest en dic “home noble”.

			 Dhammapada - 418
%
Del que sap bé com els éssers cauen i s’aixequen
de nou, deslligat, feliç i despert, d‘aquest en
dic “home noble”.

			 Dhammapada - 419
%
D’aquell que no saben on va ni déus, ni àngels, ni
homes, que no té addiccions ni enemics, d’aquest
en dic “home noble”.

			 Dhammapada - 420
%
Del que no té res darrere, ni més enllà, ni aquí,
del que no té res i res no pren, d’aquest en dic
“home noble”.

			 Dhammapada - 421
%
De l’heroi distingit i fort, del gran savi
victoriós, del nedador despert, del que no té
desitjos, d’aquest en dic “home noble”.

			 Dhammapada - 422
%
Del que ha entès l’estat anterior i veu el cel i
l’infern, del silenciós ple de coneixement del que
ha assolit la fi dels naixements, del que ha
aturat tot el que es pot aturar, d’aquest en dic
“home noble”.

			 Dhammapada - 423
%
